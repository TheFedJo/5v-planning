Al een tijd terug (11 mei) stond in het RD een artikel over de Kanaän Courant. Dat bleek een interessante website die de gereformeerde gezindte op een over het algemeen nette maar gedurfde manier scherp probeert te houden. Nu werd er in datzelfde artikel ook een Twitteraccount genoemd, namelijk @DuMarxie. Dit account, wat volgens het artikel aan de Kanaän Courant gelinkt was, heeft 996 volgers en noemt zichzelf bevindelijk-liberaal. Op de banner pronkt het met een Bijbel in Statenvertaling en een uitgave van In Het Spoor.

Dit account, dat door een onbekende bediend wordt, is niet wat het lijkt. Als we wat door de tweets scrollen, ontdekken we namelijk dat het voornamelijk aggresieve spot met alles wat ook maar enigszins reformatorisch aandoet bevat afgewisseld met schuttingtaal en andere vunzigheden. Het is dan ook vreemd dat de link gelegd wordt met de veel tammere Kanäan Courant. Daarnaast vormt het ook een waarschuwing voor ouders die hun kinderen loslaten op het internet of beter gezegd het internet loslaten op hun kinderen. Op basisscholen is het probleem vaak nog beheersbaar, maar u hoeft slechts tijdens de pauzes op reformatorische scholen rond te lopen om te zien dat het mobielgebruik volledig uit de hand is gelopen. Helaas is er nog altijd te weinig bewustwording van de negatieve effecten die hier het gevolg van kunnen zijn. Van alle kwaden die schuilgaan op het internet is @DuMarxie nog maar het topje van de ijsberg. Het is dan ook belangrijk dat er meer wordt gedaan met voorlichting voor ouders en jonge kinderen. Voor ouders en andere opvoeders zou ik hiervoor graag verwijzen naar YONA of de brochure vas Ds. Van Reenen over internetgebruik.
