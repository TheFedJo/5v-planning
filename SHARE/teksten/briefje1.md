Al een tijd terug (11 mei) stond in het RD een artikel over de Kanaän Courant. Dat bleek een interessante website te zijn die de gereformeerde gezindte op een over het algemeen nette maar gedurfde manier scherp probeert te houden. Nu werd er in datzelfde artikel ook een Twitteraccount genoemd, namelijk @DuMarxie. Dit account, wat volgens het artikel aan de Kanaän Courant gelinkt was, heeft rond de duizend volgers en noemt zichzelf bevindelijk-liberaal. Op de banner pronkt het met een Bijbel in Statenvertaling en een uitgave van In Het Spoor.

Dit account, dat door een onbekende bediend wordt, is niet wat het lijkt. Als we wat door de tweets scrollen, stuiten we op agressieve spot met alles wat ook maar enigszins refo aandoet afgewisseld met schuttingtaal en andere vunzigheden. Het is dan ook vreemd dat de link gelegd wordt met de veel tammere Kanaän Courant. 

Natuurlijk gaat het niet om dit ene Twitteraccount. In de gereformeerde gezindte is er namelijk een vrij naïeve opstelling jegens het internet. Veel ouders laten hun kinderen los op het internet of beter gezegd laten het internet los op hun kinderen. U hoeft slechts tijdens de pauzes op reformatorische scholen rond te lopen om te zien dat het mobiel/internetgebruik volledig uit de hand is gelopen. Helaas is er nog altijd te weinig bewustwording van de negatieve effecten die hier het gevolg van kunnen zijn. Van alle kwaden die schuilgaan op het internet is @DuMarxie dan nog maar het topje van de ijsberg. Het is dan ook belangrijk dat er meer wordt gedaan met voorlichting voor ouders en jonge kinderen. Voor geïnteresseerden is het een goed idee om eens te kijken naar YONA of de brochure van Ds. Van Reenen over internetgebruik.
